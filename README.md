# Prosjekt for IMAx2022/IMAx2023/IMAx2024

## Introduksjon til prosjektet

*Les nøye gjennom denne teksten før dere tar fatt på arbeidet*.
*Legg merke til at små endringer i prosjektbeskrivelsen kan forekomme. Siste versjon av prosjektbeskrivelsen og notatene finner dere bestandig på Jupyter-huben.*

Dere skal løse oppgavene i teksten under, og levere en rapport som beskriver løsningen. Litt praktisk informasjon:

- Innleveringsfrist: 20. mars, klokken 12:00.
- Lengde: *Maksimalt* 5000 ord. (Kildekode kommer i tillegg.)
- Innleveringsformat: *Én* PDF-fil. 
- Innleveringssted: Inspera.

Målet med dette prosjektet er at dere får erfaring med å:

- jobbe med partielle differensiallikninger
- søke opp informasjon
- samarbeide i grupper
- skrive en rapport

Karakteren gis etter prosentvurderingsmetoden https://i.ntnu.no/wiki/-/wiki/norsk/prosentvurderingsmetoden. Dere får 0-100 poeng, hvorav 30 poeng for en generell vurdering av kvaliteten på rapporten og 70 poeng for løsning av de ulike oppgavene.

Forprosjektet skal gjennomføres med frist 13. februar, og *må* gjennomføres for å få prosjektet godkjent.

## Rapport (30 poeng)

*Følg malen til rapporten som du finner sammen med denne prosjektbeskrivelsen på jupyterhubben*

Språket skal være formelt, saklig og korrekt. Vi kommer til å vurdere om matematisk notasjon og matematiske begrep er riktig brukt i forklaringene. Når dere skriver rapporten, så kan dere anta at dere skriver til en medstudent i klassen som dere ikke kjenner så godt.

Det er bedre å forklare noe kort, presist og riktig i stedet for å bruke lange upresise utredninger. 

Det er dere som skal øve på å skrive rapport, så ikke kopier teksten fra andre kilder. Dette inkluderer tekst fra andre studenter, nettsider, bøker og bruk av KI. Kopiering blir vurdert som juks. *Skriv selv og med egne ord*.

Det skal gå klart frem av teksten hvordan dere kom frem til alle svar. Den som leser teksten skal lett kunne etterprøve om alt er riktig gjennomført, og om det dere skriver er sant. Hvis svaret på oppgaven krever utregninger for hånd, så skal mellomregninger være med.

Der dere har programmert, så må kildekode inkluderes. Kildekode skal være fornuftig kommentert. Kildekoden teller ikke på antall ord.

Hvis dere har brukt andre kilder eller kilder eller hjelpemidler enn diskusjon innad gruppa, forelesninger eller prat med lærerne, så må dere oppgi disse kildene/hjelpemidlene i svaret på hver oppgave. Det skal gå klart frem av oppgaven akkurat hva dere har brukt.

Merk! Det er *ikke* et krav at dere skal bruke eksterne hjelpemidler.

### Hjelpemidler

Den viktigste informasjonen dere trenger kommer fra matematikkfagene fra høst og vår, og ved å diskutere problemstillingene med alle de andre i gruppa. 

I løpet av prosjektet *så* kan dere også bruke andre hjelpemidler, som å

- søke på nettet etter relevant stoff.
- bruke KI til å hjelpe dere med å lære stoffet (men ikke til å skrive rapporten).
- spørre fagpersoner (studentassistenter, stipendiater eller faglærere).

Siden KI ikke kan etterprøves så må dere i tillegg finne en kilde som er mer pålitelig, eller på en annen måte forsikre dere om at informasjonen er korrekt. 

Merk! *Det er ikke lov å bruke KI til å skrive rapporten. Det vil bli vurdert som juks. Skriv rapporten med egne ord*.

Merk! *Det er ikke lov å bruke løsningen til andre grupper i klassen. Det vil bli vurdert som juks.*

Det er ikke et krav at dere skal bruke eksterne hjelpemidler, men hvis det er nødvendig så må dere henvise til disse i teksten i rapporten.

### Kildehenvisning

Det skal gå klart frem på hver oppgave hvilke kilder dere har brukt i løsningen av oppgaven.

Den viktigste kilden dere har er informasjon fra forelesningene. For de fleste oppgavene så vil forelesningene, i tillegg til diskusjon i gruppa, være nok til å løse oppgaven. 

Men det kan være at dere må bruke andre kilder til informasjon. I så fall så er det noen ting du må passe på.

Tommelfingerregelen du skal bruke er at alle påstander som dere kommer med, og som ikke er direkte vist av dere i prosjektet, skal refereres til. Det viktigste formålet med kilder er å gi leseren muligheten til å sjekke at informasjonen stemmer og hvor den kommer fra. Derfor er det en fordel å velge troverdige kilder. 

Store språkmodeller, som ChatGPT, gir forskjellige svar basert på samme spørsmål og er derfor ikke en pålitelig kilde. Det er også en risiko for at disse gir feil informasjon. Bruk heller kildene som språkmodellene henviser til, og finn ut hvor informasjonen står i kilden dere refererer til. 

Generelt oppfordrer vi til at dere bruker sunn fornuft når det kommer til kilder, og at dere prøver å bruke konvensjonene som er vanlig innenfor fagområdet dere studerer. For mer om kildebruk, se https://i.ntnu.no/oppgaveskriving/bruke-og-referere-til-kilder.


### Tips for skriving av rapport

Her er noen tips som vil gjøre skriving av rapporten *mye* enklere.

For hver oppgave:

- Bestem hvem som er ansvarlig for å skrive i rapporten for akkurat denne oppgaven. Bestem dette før dere starter med oppgaven.
- Før en stikkordslogg, og skriv ned det dere gjør underveis mens dere jobber med oppgaven. 
- Noter ned de kildene dere bruker mens dere lærer.
- Når en oppgave er gjennomført og alle spørsmål er besvart, skriv ferdig den delen av rapporten umiddelbart.
- La alle i gruppa lese gjennom svaret på hver oppgave, og komme med tilbakemeldinger på teksten.
- Gå videre til neste oppgave.

Pass på at rapporten svarer på alle spørsmålene i samme rekkefølge som oppgitt her.

Se nøye gjennom malen vi gir dere her.


### Innlevering av rapport

Rapporten skal leveres i Inspera.

Dere skal enten bruke det som kalles *kandidatstyrte grupper uten passordbeskyttelse* eller *kandidatstyrte grupper med passordbeskyttelse* for å levere arbeidet.

I god tid før fristen må dere gjøre følgende:

- Ett gruppemedlem logger inn i Inspera, trykker på prøven, og deretter *lag ny gruppe*. Den som lager gruppen må også lage en PIN-kode.
-Resten av medlemmene i gruppa logger inn i Inspera én etter én, trykker på prøven, og deretter *bli med i gruppe*. For å bli med i gruppen bruker dere PIN-koden som ble valgt i steg 1. Den siste som blir med i gruppen bør sjekke at antall gruppemedlemmer er riktig. 
- Når alle på gruppa har meldt seg inn, velger dere en person som har ansvar for å laste opp prosjektarbeidet. Kun en person kan åpne prøven i Inspera om gangen. De filene som er lastet opp før fristen blir automatisk levert når fristen går ut.
-Etter fristen er ute bør alle sjekke at rett fil ligger under *Arkiv* i Inspera.

Dere kan finne mer informasjon om hvordan levere inn her: https://i.ntnu.no/wiki/-/wiki/Norsk/Gruppeinnlevering+i+Inspera+-+for+studenter

